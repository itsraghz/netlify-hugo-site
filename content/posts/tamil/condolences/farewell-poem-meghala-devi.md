---
title: "Farewell Poem for Meghala Devi"
date: 2023-01-19T21:57:06+05:30
draft: false
tags:
  - Tamil
  - Personal
  - Condolence
toc: true
author: Raghs
---

# மேகலா - இளைப்பாறு இளவரசியே !

இளைப்பாறு இளவரசியே !

மேகலா ..

எனதன்புத் தங்கை, நல்லாள், \
அன்பு உள்ளத்தாள், பரோபகாரி \
இவை அனைத்தையும் தாண்டி \
இல்லாள், அன்புள்ள அம்மா !!! \
\
*

இத்துணை முகங்களேந்திய \
பாரத்தை இறக்கி வைக்க \
இறைவன் வகுத்த \
இரகசியத் திட்டமா இது \
இத்துணை வேகமாய் உன்னை \
இளைப்பாற வைத்தான் \
இரவோடு இரவாக? \
\
*
<!--more-->

உன்னை அழைத்துக் கொண்ட \
பரவசம் அவனுக்கு !
உன்னைப் பறிகொடுத்த \
பதற்றமும் பரிதவிப்பும் \
மட்டும்  எங்களுக்கு! \
\
*

அவசரம் மட்டுமே \
தாராளமாய்த் ததும்பி வழியும் \
தற்கால  உலகில் ஒரு \
தனி மனுஷி இத்துணை \
தன்மையாய், இயல்பான \
மென்மையாய் பல நூறு (ஆயிரம்) \
இதயங்களைக் கவர்ந்ததின் \
பரிணாம விளைவு - உனக்காய் \
அழுது ஓய்ந்த கண்களும், \
அதிர்ச்சியில் உறைந்த நெஞ்சங்களும், \
அக்கறையாய் விசாரித்துத் தட்டச்சிய விரல்களும் , \
அலைபேசியில் வந்த \
அடைமழையான அழைப்புக்களும் !! \
\
*

அழுகுரல்களின் தழுதழுப்பில் \
அலைபேசியும் அரண்டு  விட்டதம்மா !! \
\
*

எல்லாம் சரி, உனக்கான \
ஆசீர்வாதங்களும் வாழ்த்துக்களும் \
உவகையாய் ஊற்று எடுத்ததில் \
ஆச்சரியம் அதிகம் இல்லை ! \
\
*

உன்னை இழந்ததால் \
உலகமே இடிந்த \
உணர்வில் உருக்குலைந்த \
உனது கணவருக்கும், \
மகவுக்கும் (மகளுக்கும்), \
ஆறுதல் சொல்லித் தேற்ற \
ஆளில்லை இங்கே என்பதை அந்த \
ஆண்டவனுக்கு யார் நினைவூட்டுவது? \
\
*

உயிர்க்கொல்லி நோயின் \
உக்கிரத்தில் \
உற்றார் உறவினர்கள் \
உயிரிழந்த வேதனையில், அழுதழுது \
உறைந்த போன \
உடம்பின் பாகங்கள் சற்றே \
உறங்கியது  பிடிக்கவில்லையா அந்த \
உலகளந்த பெருமானுக்கு ? \
\
*

நீ காட்டிய அக்கறை, \
நீலவானம் நீண்டிருக்கும் வரை \
நித்தியமாய் நிலைத்திருக்கும் ! \
உன்னால் உத்வேகம் பெற்ற \
எத்தனையோ உள்ளங்கள் \
உன்னை என்றும் வாழ்த்தி \
மகிழ்ந்திருக்கும் ! \
\
*

ஏதேதோ காரணங்களினால் \
ஓரிரு  வருடங்கள் \
இளைப்பாறிய என் தூரிகை உனக்கான \
இரங்கற்பா எழுத வேண்டித் \
துயில் உரித்தது அதன் \
துர்பாக்கியம் !!! \
\
*

இவ்வளவுக்குப்  பின்னும் \
இதனை இன்னுமொரு \
இரங்கற்பா என்றளவில் விட்டு விட \
இணங்கவில்லை என் நெஞ்சம் !!! \
ஆனதெல்லாம் ஆகட்டும் நீ \
இன்றாவது இளைப்பாறு கொஞ்சம் !! \
\
*

*போய் வா தங்கையே* என்ற \
போதா வார்த்தைக்கு மட்டும் \
பொருத்தமுள்ள சொந்தக்காரனாய் \
உன்னை இழந்ததால் \
வருந்தி, வாடி நிற்கும் \
உனது அன்பு அண்ணன்.

இராகவன் என்ற சரவணன் முத்து. \
19 ஜனவரி 2023 வியாழன் இரவு 10 மணி இந்திய நேரப்படி !
